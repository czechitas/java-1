Kurz Java 1 pro začátečnice
===========================

Smyslem kurzu je získat měkké znalosti o programování v Javě, rozvinout programátorské myšlení a vyzkoušet si, jak na
to.

Uvedení do programátorského myšlení znamená porozumět, jaké problémy můžete programováním (Javou) řešit; jak k
nim přistoupit; jak si namodelovat problémovou doménu; jak napsat program.  Ale žádný strach, nepůjde o teorii. Jsem
zastáncem toho, že člověk se nejlépe učí praxí a teorii si vybuduje sám v hlavě. Až následně si ji pak může doplnit
studiem knih.

Druhý cíl je naučit vás běžně používat programátorský editor IntelliJ IDEA. Tedy: Jak založit projekt v editoru IDEA;
spustit tento projekt; používat našeptávání; ladit chyby ve vašem programu; jak připravit distribuční balík vašeho
programu, aby si ho mohli spustit i ostatní. V tomto bodě jde vlastně o to, abyste si zvykly na běžnou programátorskou
praxi.

Budeme pracovat typicky na malých hrách (Angry Birds, pexeso, a podobně). Budete mít většinu programu hotovou, bude
potřeba jen dokončit chybějící kousky.


Náplň lekcí
-----------

1. Puzzle - recept na bublaninu / Bludiště Angry Birds
2. Želví grafika - metody
3. Želví grafika - metody s parametry
4. Herní engine - Kočka/Myš/Sýr - metody s návratovými hodnotami
5. Třídy a vytváření vlastních tříd
6. Zapouzdření (public / private, get / set)
7. Konstruktory
8. Opakování tříd
9. Okenní aplikace, události
10. Více událostí
11. Kreslení, Mandaly
12. Distribuce aplikací, opakování, závěr


Termíny jednotlivých lekcí
--------------------------

Kurz probíhá typicky jednou týdně. Pro každý běh kurzu budou upřesněna konkrétní data jednotlivých lekcí.

Je opravdu důležité, aby studentky mohly přijít na všechny hodiny.

Druhou zásadní podmínkou jsou domácí úkoly. Budete dostávat domácí úkol na většině lekcí, proto počítej, že mimo času
lekce (ve čtvrtek večer) bude třeba věnovat kurzu ještě několik hodin, například o víkendu. Domácí úkoly se ukázaly jako
nejefektivnější způsob, jak se látku naučit. Máte čas s Javou pořádně experimentovat, řešit problémy a musíte si s nimi
poradit. Je dokonce možné řešit úkoly ve dvojici. My vám rádi pomůžeme přes Facebook, Skype, osobně...


Licence
-------

Materiály jsou vystaveny pod Apache Public Licence a můžete je používat, jak uznáte za vhodné.
Jedinou podmínkou je uvedení původních autorů.
Autor je Kamil Ševeček.
Dále přispěli: Hana Klimentová, Jakub Čecháček, Ondřej Kučera.
