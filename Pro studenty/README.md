Kurz Java 1 - pro začátečnice
=============================

Cílem kurzu je získání praktických zkušeností s programováním.
Ovládání programátorského editoru (IDE), pochopení pojmů proměnná, metoda, objekt, třída.
Algoritmizace a používání jazyka Java v praxi na malých appkách pro Windows (Linux, Mac).



PRO KOHO JE KURZ URČEN:
----------------------

Kurz je určen pro začátečnice, které absolvovaly *Úvod do programování 1* (bez ohledu na programovací jazyk)
a *Úvod do programování 2 - Java* v rámci Czechitas.
Pokud jsi nebyla na zmiňovaných kurzech ani neznáš Javu například ze školy,
podívej se na naše [výuková videa](https://www.czechitas.cz/cs/blog/zaciname-s-it/online-kurz-java),
kde potřebné znalosti doženeš.
Je nutné rozumět tomu, co je to proměnná, cyklus, podmínka, objekt a volání existujících metod na objektech.
Není třeba umět psát vlastní třídy.



ANOTACE:
-------

Java má široké využití například při tvorbě androidových aplikací pro telefon či tablet a ve webových aplikacích.
Lze s ní ale tvořit také běžné aplikace pro počítač.
Java je jeden ze tří nejpoužívanějších programovacích jazyků a nejčastěji hledaný jazyk v nabídkách práce.

Pojď se s námi tedy naučit základy programování v tomto jazyce!
Předáme ti měkké znalosti: Algoritmické myšlení, programovací stereotypy, prostě "jak na to".
Nebudeme se snažit tě naučit kompletní syntax Javy ani její knihovny, ale to vůbec nevadí.
Tvrdé znalosti si potom můžeš přečíst z knížek nebo natrénovat online.
Tipy na knížky i stránky ti řekneme průběžně na hodinách.

Prvním cílem je tě uvést do programátorského myšlení.
Tedy, jaké problémy můžeš programováním (Javou) řešit; jak napsat program.
Ale žádný strach, nepůjde o teorii. Člověk se nejlépe učí pokusy.

Druhý cíl je naučit tě běžně používat programátorský editor IntelliJ IDEA.
Tedy, jak založit projekt v editoru IntelliJ IDEA; spustit tento projekt; používat našeptávání; ladit chyby v aplikaci; jak připravit distribuční balík své aplikace, aby si ho mohli spustit i ostatní.
V tomto bodě jde vlastně o to, zvyknout si na běžnou programátorskou praxi.

Ve zhruba polovině kurzu budeš pracovat na malých hrách (Angry Birds, želva, pexeso, a podobně).
V zadání budeš mít část programu hotovou, bude potřeba jen dokončit chybějící kousky.
V druhé polovině budeš začínat s aplikacemi na čistém stole.

Podobně jako když se chceš začít učit anglicky, nenaučíš se to za 3 měsíce.
Věříme ale, že po našem kurzu budeš připravená si pořídit pořádnou učebnici Javy a efektivně se z ní Javu se všemi kudrlinkami naučit.



POŽADAVKY:
---------

Kurz je určen pro začátečnice, jen je potřeba, abys věděla, co je proměnná, cyklus a podmínka (na úrovni Úvodu do programování 1),
objekt a volání metod (na úrovni Úvodu do programování 2 - Java).
Dál už stačí jen chuť učit se, chodit na hodiny a dělat domácí úkoly.
Během 12 týdnů tě naučíme myslet v Javě.
Nebudeš sice expertka, ale dáme ti odrazový můstek k profesnímu růstu.


- Přijít na všechny lekce (povoleny jsou 3 absence)
- Vypracovat domácí úkoly
- Mít svůj notebook s nabíječkou
- Myš (není úplně nutná, ale bude se ti s ní pracovat lépe)
- Přinést si s sebou dobrou náladu!



AGENDA:
------

1. Základ algoritmizace (cykly, podmínky)
2. Proměnné
3. Metody
4. Metody s parametry
5. Metody vracející návratovou hodnotu
6. Tvorba tříd
7. Zapouzdření a vlasnosti
8. Instanciování existujících objektů z Java SE
9. Jednoduché desktopové aplikace
